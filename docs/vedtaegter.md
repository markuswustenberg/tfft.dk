---
title: "Vedtægter for Tautologisk Forening For Tautologi"
---
## § 1 NAVN OG STATUS
Stk. 1: Foreningens navn er Tautologisk Forening For Tautologi.

Stk. 2: Foreningens hjemsted er hvor den har hjemme.

## § 2 FORMÅL OG MENING
Stk. 1: Foreningens formål er at forenes om formålet med foreningen.

Stk. 2: Foreningens formål varetages ved landsdækkende at formidle tautologiske sandheder, truismer, overflødig redundans, pleonasmer og tautologisk dobbeltkonfekt i hele Danmark, samt at sprede tautologien i det ganske land.

## § 3 MEDLEMSKAB
Stk. 1: Ethvert kommende medlem bliver medlem af Tautologisk Forening For Tautologi ved at melde sig ind i foreningen.

Stk. 1a: Medlemstilkendegivelse sker ved at følge forskrifter på [foreningens website www.tfft.dk](http://www.tfft.dk).

Stk. 2: Udmelding sker ved at træde ud af foreningen.

## § 4 GENERALFORSAMLING
Stk. 1: Årligt finder den årlige generalforsamling sted anden søndag i året til middag hvert år.

Stk. 2: Generalforsamlingens formål er årligt at forsamles med foreningens medlemmer.

Stk. 3: Generalforsamlingen afholdes der hvor flest medlemmer forsamles på tidspunktet givet i stk. 1.

Stk. 3a: Hvis ingen medlemmer forsamles, se § 8 stk. 1.

Stk 3b: Hvis intet suverænt medlemsflertal forefindes afholdes generalforsamlingen et af stederne med delt medlemsflertal.

Stk. 4: Generalforsamlingens dagsorden skal som minimum indeholde:
1. Velkomst
2. Valg af en ordstyrer og en referent
3. Godkendelse af referat fra seneste generalforsamling og derfra nævnte referater
4. Dobbeltkonfektspisning
5. Afsked og tak for god ro og orden

## § 5 ØKONOMI
Stk. 1: Penge er penge.

Stk. 2: Foreningen har de penge foreningen nu engang har.

Stk. 3: Nyerhverver foreningen penge har foreningen flere penge end tidligere.

Stk. 4: Foreningens penge kan udelukkende benyttes til at donere penge til foreningen.

## § 6 TEGNING OG HÆFTELSE
Stk. 1: Foreningen repræsenterer foreningen.

Stk. 2: Ingen kan repræsentere foreningen eller foretage handlinger på vegne af foreningen.

## § 7 VEDTÆGTER
Stk. 1: Foreningens gældende vedtægter er til enhver tid de gældende vedtægter i foreningen.

Stk. 2: Foreningens vedtægter er uforanderlige og kan ikke ændres.

## § 8 OPHØR
Stk. 1: Opløsning af foreningen sker ved ikke længere at forenes, hvorefter foreningens eksistens ophører.
