---
title: "Generalforsamling i Tautologisk Forening For Tautologi søndag den 13. januar 2019 kl. 12"
---
Fremmødte: Lea, Cecilie, Markus.

1.  Velkomst. Velkommen!
2.  Markus valgt til referent, Cecilie valgt som ordstyrer.
3.  Der diskuteres hvorvidt konfekten allerede kan spises under referatgennemgangen. Der stemmes for. Derfor er dette punkt i dagens anledning både referatgennemgang og konfektspisning. Der hersker fortsat tvivl om hvorvidt dobbeltkonfekten må fortæres. Tilbage til sagen. Referat fra sidste års generalforsamling forefindes ikke, da ingen ved hvor generalforsamlingen blev holdt, og den muligvis holdt sig selv. Vi beklager. Derfor gennemlæses referat fra den stiftende generalforsamling i 2017.

    Der hersker tvivl om hvorvidt referatet i 2017 burde have nævnt godkendelse af referatet. Der pointeres at der ingen regler gælder ved den konstituerende generalforsamling. Vi forenes blot i en forening. Det er smukt. Referatet godkendes enstemmigt. Der fejres at ordet “enstemmigt” blev fundet.

    Vi stoler på at generalforsamlingen i 2018 blev holdt af foreningen i foreningens ånd, og godkender derfor det manglende referat.

    Det går op for medlemmerne at referaterne automatisk er godkendt, og afstemninger derfor har været overflødige, hvilket er helt i foreningens ånd.
4.  Den der taler har ordet. Der tales: dobbeltkonfektspisning. Vel talt. Med munden. Der diskuteres om alle foreningens medlemmer skal spise dobbeltkonfekt. Konsensus om at der ikke er gruppepres og alle ikke behøver indtage konfekten. En smule stilhed mens konfekten indtages med nydelse og fornøjelse.

    Konfektbillede!
    
    ![konfektbillede](/2019.jpg "Konfektbillede")

    Definitionen af dobbeltkonfekt blev oplæst i ophøjet ro og med stor lytterskare.

    Enkelte gæster forefandtes, som også tog del i den nydelsesfulde spisen og indtagen.
5.  Ordstyreren går til punktet med afsked og tak for god ro og orden ved at sige hej hej, farvel og alt det der, og tak for god ro og orden. Der nikkes respektfuldt og med masser af forenet kærlighed.
