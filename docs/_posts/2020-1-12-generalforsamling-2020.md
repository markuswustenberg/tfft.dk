---
title: "Generalforsamling i Tautologisk Forening For Tautologi den 12. januar 2020 kl. 12"
---

1. Velkomst! Goddaw. Der er ikke mødt så mange op pga. ydre og indre omstændigheder, så til stede er Markus og Cecilie. Det er som det er.
2. Valg af en ordstyrer og en referent. Markus melder sig som referent. Alle stemmer for. Cecilie melder sig glædeligt som ordstyrer. Alle stemmer atter for igen, endnu engang, ligesom ved afstemningen lige før. For at præcisere, er Cecilie hermed valgt til ordstyrer og Markus til referent.
3. Godkendelse af referat fra seneste generalforsamling og derfra nævnte referater. Vi diskuterede kort hvorvidt vi skulle oplæse referater, men da de er så nydelsesfuldt refererede gav det sig selv. Cecilie spurgte om man allerede må spise konfekt? Vi kom frem til at man gerne måtte spise konfekt, men der herskede tvivl om dobbeltkonfekten. Referatet fra 2019 blev oplæst med fornøjelse. Derefter blev referatet fra den stiftende generalforsamling i 2017 oplæst med ligeledes høj herlighed. Referaterne har godkendt sig selv, som altid. Der er pt. kun blevet fortæret enkelt-konfekt, fordi dobbeltkonfektspisningen muligvis udelukkende er punkt 4 i generalforsamlingens dagsorden, som det fjerde punkt. Det er ikke helt tydeligt hvorvidt tidligere referater refererer dobbelt-konfekt eller blot enkelt-konfekt, når ordet konfekt skrives. Cecilie pointerer, at intet i dagsordenen forhindrer dobbeltkonfektspisning før punkt 4, blot at der skal indtages dobbeltkonfekt til punkt 4. Markus nikker anerkendende. Hun pointerer dog at hun ikke går ind for at spise dobbeltkonfekt inden punkt 4. For at opsummere forvirringen og sikre god referatskik, bliver referatet grundigt, dybdegående og nøje gennemlæst og redigeret for at reflektere virkeligheden som den er. Alle er meget tilfredse. Dette afslutter punkt 3.
4. Vi er nu ved punkt 4. Der klargøres til dobbeltkonfektspisning. Der laves et flot stykke dobbeltkonfekt. Det tages mellem fingrene, en bid tages, det tygges og spises og nydes og indtages og fortæres. Hermed afsluttes punkt 4.
5. Hermed afslutningen i punkt 5. Tak for god ro og orden.

![konfektbillede](/2020.jpg "Konfektbillede")

Inden medlemmerne forlod generalforsamlingen udbrød Markus halvt forfærdet og halvt med glæde, at han havde glemt en glædelig annoncering. Sagen er den, at foreningen har 25% flere medlemmer end sidste år, da Maja i 2019 trådte ind i foreningen ved at melde sig ind i den. Vi glædes! Vi sender forenede tanker ud til alle foreningens kendte medlemmer Thomas, Lea, Cecilie, Maja og Markus. ❤️
